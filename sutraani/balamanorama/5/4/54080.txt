<<श्वसो वसीयःश्रेयसः>> - आसः। श्वसित्यव्ययात् परो यो वसीयश्शब्दः, श्रेयश्शब्दश्च तस्मादच् स्यादित्यर्थः। वसुशब्दः प्रशस्तवाचीति। यं कामयेत वसीयान् स्यादित्यादौ तथा दर्शनादिति भावः। तत इति। अतिशयेन वसुरिति विग्रहे ‘द्विवचनविभज्योपपद’ इतीयसुनि, ‘तुरिष्ठेमेयस्सु’ इत्यनुवृत्तौ टेरिति टिलोपे वसीयश्शब्द इत्यर्थः। श्वश्शब्द इति। यद्यपि श्वश्शब्दः कालविशेषवाची तथापि प्रकृते शब्दशक्तिस्वभावादुत्तरपदार्थगतां प्रशंसामाशीर्विषयं द्योतयतीत्यर्थः। आशिषो विषयः आशीर्विषयः, तमिति षष्ठीसमासः। प्रशंसाविशेषणम्। विषयशब्दस्य नित्यपुंलिङ्गत्वान्न स्त्रीलिङ्गता। एवं च श्वश्शब्द उत्तरपदार्थगतप्राशस्त्यस्य द्योतक इति फलितोऽर्थः। ननु तर्हि श्वश्शब्दस्योत्तरपदार्थगतप्राशस्त्यद्योतकत्वेऽप्युत्तरपदसामानाधिकरण्याऽभावात् कथं विशेषणसमास इत्यत आह— मयूरेति। तथाचाशीर्लिङ्गादिप्रयोग एवास्य साधुत्वमित्यभिप्रेत्योदाहरति— श्वोवसीयसमिति। अतिशयेन प्रशस्तमित्यर्थः। श्वःश्रेयसमिति। अतिशयेन प्रशस्तमिति विग्रहे प्रशस्तशब्दादीयसुन्, प्रशस्यस्य श्रः। प्रकृत्यैकाजिति प्रकृतिभावान्न टिलोपः। आद्गुणः। श्रेयसिति रूपम्। श्वश्शब्दस्तु उत्तरपदार्थगतप्रशंसाद्योतकः। श्वःश्रेयसं शिवं भद्रमित्यमरः। ते भूयादिति तु उभयत्रापि संबध्यते, श्वोवसीयसं ते भूयात्, श्वःश्रेयसं ते भूयादिति।
