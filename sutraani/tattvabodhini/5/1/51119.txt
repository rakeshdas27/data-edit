<<तस्य भावस्त्वतलौ>> - तस्य भावस्त्वतलौ। प्रकृतीति। न तु यः कश्चिद्धर्मः, घटत्वमित्यत्र द्रव्यत्वपृथिवीत्वादेरभानात्। गोर्भाव इति। इह गोशब्दोऽर्थपरः, शब्दस्वरूपपरो वेति पक्षद्वयम्। यदाऽर्थपरस्तदा धर्मविशेषः प्रत्ययार्थः, स च धर्मत्वेनैव भासते। प्रकृतिजन्येत्यादिस्तु प्रयोगोपाधिः। यदा तु शब्दपरस्तदा तज्जन्यबोधप्रकारः प्रत्ययार्थः। स च धर्मविशेष एव। पाचकत्वमित्यत्र तु कर्तृत्वरूपसंबन्धः प्रकारः। पच्यमानत्वमित्यत्र तु कर्मत्वरूपसंबन्धः। तथा औपगवत्वमित्यत्र जन्यत्वरूपसंबन्धः प्रकारः। राजपुरुषत्वमित्यत्र तु स्वरूपसंबन्ध इत्याद्यूह्यम्। एवं स्थिते हरिटीकायां यदुक्तं कृत्तद्धितसमासेभ्यः संबन्धाभिधानं भावप्रत्ययेनेति, तत्र नाऽपूर्वं शक्त्यन्तरं कल्प्यम्। उक्तरीत्यैव तत्राप्युपपत्तेरिति संक्षेपः।
